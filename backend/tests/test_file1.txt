Gazara laguntza humanitarioa daraman Global Sumud Flotillaren aurkako erasoaldia hasi zuen atzo iluntzean Israelgo armadak, nazioarteko uretan. Hogei ontzi inguru atzeman zituzten, baina ontzidiaren multzo nagusiak —47 ontzi zihoazen— zerrendarantz nabigatzen jarraitzen duela esan dute goizaldean flotillako eledunek. Bada, Israelgo Atzerri Ministerioak eguerdian jakinarazi du amaitutzat ematen duela flotillaren aurkako operazioa. Global Sumud Flotillak esan duenez, hiru ontzi oraindik Gazara bidean daude, baina ez dute horien kokapen zehatzaren berri. Flotillak berak goizaldean sare sozialetan azaldu duenez, Mikeno ontzia da Gazatik gertuen dagoena; hots, zerrendako kostaldetik 9,3 itsas miliara (17,2 kilometrora).

Israelgo Atzerri Ministerioaren arabera, atzemandako ontzietatik hamar dagoeneko eraman dituzte Axdodeko portura. Hara iristean, ontzi horietako ekintzaileak deportatzeko prozedurak hasiko dituzte. Osasunez ondo daudela adierazi du ministerioak, eta bi argazki gehitu dizkio mezuari, zeinetan ekintzaile batzuk ageri diren; tartean, Greta Thunberg. 

Zabaldutako datuen arabera, Israelgo militarrek 200 ekintzaile inguru atxilotu dituzte. 530 zeuden flotillan, tartean lau euskal herritar. Flotillako bi euskal herritarrekin telefonoz harremanetan jartzen saiatu da BERRIA, baina ez dute deia hartu. 

Italiako Atzerri Ministerioaren arabera, atxilotuek bi aukera edukiko dituzte behin lehorrera iritsita: deportazioa onartzea, edo horri uko egitea eta auzitegien erabakiaren zain geratzea. Ekainean, Gazara laguntza humanitarioa zeraman beste flotilla bati bidea itxi zion Israelek, eta ekintzaileak deportatu zituen. 

Israel operazio militarrerako prestatzen aritu da. Armadaren bozeramaile batek jada joan den astean ohartarazi zuen zer asmo zituzten. Haren esanetan, Gazatik zenbat eta gertuago itxi bidea, orduan eta «errazagoa» izango zen operazioa. Aintzat hartu behar da, dena den, Gaza bustitzen duten urek ez luketela berez Israelen kontrolpean egon beharko.

Horrekin guztiarekin lotuta, Channel 12 Israelgo telebista kateak esan du azken orduetan Ketziot kartzelan osatutako auzitegi berezi batek epaituko dituela deportazioari uko egiten diotenak, eta hori Barne Ministerioko zenbait kidek osatuko dutela.

Erasoa, ur kanoiekin
Militarrek ur kanoiak erabiliz egin zieten atzo eraso flotillako ontziei, eta horietakoren bat jo zuten gerra ontziekin. Fusilekin armaturik sartu ziren hainbat ontzitan. Israelek Alma itsasontzia inguratu zuen erasoaldiaren hasieran, eta Euskal Herrian 21:00 inguru zirenean atzeman zuten. Ondoren Sirius, Adara eta Spectre ontziei egin zieten eraso, eta ekintzaileak atxilotu zituzten. 

iSRAELEN MENPEKO ITSAS EREMU DEBEKATUA

Zeren arabera zatitzen dira nazioarteko urak?
Uren eremuak UNCLOS Itsas Zuzenbideari Buruzko Nazio Batuen Konbentzioaren arabera daude zatituta; itun hori 1982an sinatu zuten, Jamaikan, eta horrek zehazten ditu non hasten eta bukatzen diren estatuen menpeko urak eta nazioartekoak; kasurako, estatu baten menpeko urak horren kostaldean hasten dira, eta hortik hamahiru itsas miliara —24 kilometro— bukatu. 

Israelek non atzeman ditu flotillako ontziak? 

Nazioarteko zuzenbidearen zirrikitu bat baliatu du Israelek Gazarantz abiatutako Global Sumud Flotillako ontziak atzemateko. Israelek bere menpeko «itsas eremu debekatu» gisa du izendatua Gazako kostaldean hasten den eta 120 miliara arte —222 kilometro— zabaltzen den eremua, eta hor gerarazi ditu flotillako ontziak; gatazka beliko bat abian dagoenean soilik egin daiteke izendapen hori. 

Eremu horretara sartuz gero, zer neurri har ditzake Israelek?
Kasu horretan, Israelek eskumena luke argudiatzeko ontzi horien helburua herrialdeari «eraso» egitea dela, eta bere menpeko eremua «legez kanpo» urratzea egotzi lekieke. Horrek bide emango lioke ontzi horietako kideak atxilotzeko eta herrialdetik kanporatzeko. Nazioarteko hainbat organok iker ditzakete Israelek salatutako «urraketa» horiek, hala nola NBE Nazio Batuen Erakundeak, Itsasoko Zuzenbidearen Nazioarteko Auzitegiak eta Nazioarteko Itsas Erakundeak. 

Espainiak eta Italiak bidalitako ontziek zergatik ez dute ezer egin?
Espainiako eta Italiako gobernuek bi ontzi militar bidali zituzten flotillaren ingurura joan den astean, «beharrezkoa izanez gero» horiei laguntzeko. Baina, Israelek flotillako ontziak atzeman dituen arren, ez batak eta ez besteak ez ditu horietan zihoazen ekintzaileak lagundu. Hain justu, Israelen menpeko eremu debekatuan sartzeak krisi diplomatiko bat sor lezake Espainiaren eta Italiaren, eta Israelen artean. 

Ontzidiko ekintzaileen artean gizarte mugimenduetako kide ugari daude, baita kazetari batzuk eta hainbat politikari ere: besteak beste, Thunberg, Nkosi Zeelivelile —Nelson Mandelaren biloba—, Mariana Mortagua Bloco de Esquerdako politikaria, Chris Andrews Sinn Feineko politikaria eta Emma Fourreau europarlamentari frantziarra, besteak beste. 

Iragarri bezala, mundu osoko hainbat tokitan hasiak dira elkarretaratzeak eta manifestazioak egiten flotillaren aurkako erasoaldiaren kontra protesta egiteko. Hego Euskal Herrian, gaur egingo dituzte mobilizazioak, 19:00etan, eta urriaren 15erako lanuzteak egitera ere deitu dute sindikatuek. Italian greba orokorra antolatu dute biharko. 

ARABIAR LIGAK EZ DU JARRERA BATERATUA TRUMPEN PROPOSAMENAREN INGURUAN 

Arabiar Liga osatzen duten 22 herrialdeek ez dute ikuspuntu bera AEBetako presidente Donald Trumpek iragarritako Gazako planaren inguruan; herrialde arabiar batzuen arabera, proposamen horrek «egoera zail batean» jartzen ditu palestinarrak. Hala jakinarazi du gaur Arabiar Ligako idazkari nagusi Hossam Zakik, Kairon (Egipto) egindako prentsaurreko batean: «Politikari arabiar eta palestinar batzuen ustez, proposamena prozesu baten abiapuntua izan daiteke, baina beste batzuek uste dute plan suizida bat dela». Horrekin lotuta, gaineratu du Trumpek zabaldutako planak ez dituela barne hartzen eztabaidatu beharko liratekeen puntu batzuk, hala nola zer epetan aterako litzatekeen Israelgo armada Gazatik.